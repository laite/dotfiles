PAPIN TYTÄR

Kirj.

Juhani Aho


WSOY, Porvoo, 1920.




I.


Elli oli hänen nimensä.

Jo pienenä teki hänen mielensä tikapuille kiivetä, ensin alimmalle
piille, sitten piitä ylemmä, yhtä piitä, kahta, ja määrä oli päästä
neljännelle piille, joka oli paksumpi kuin muut. Ja sieltä sitten
katsella alaspäin keittiön rappusille, jossa kerjäläislapsia
leikitteli, ja eteenpäin pihamaata pitkin, jonka keskellä Musti makasi
käppyrässä. Kupeille ei nähnyt, kun oli toisella puolen porstuan seinä
ja toisella kellarin pääty. Ylemmä ei uskaltanut, vaikka olisi vähän
matkan päässä ollut toinen pii, yhtä paksu kuin neljäs, ja sieltä olisi
jo kellarin katon yli nähnyt. Eikä saanut tässäkään kauan iloita.
Lapsentyttö huomasi ja sieppasi alas ja retuutti pois, eikä kimakka
itku auttanut.

Mutta kun ikä jatkui, ja pääsi tytöstä erilleen, niin piitä
korkeammalle joka päivä. Tuo toinen paksumpi pii oli kahdeksas, ja se
oli kellarin harjan tasalla. Siitä varovasti kellarin katolle,
syrjäsittäin, sydänalassa vähäinen vavistus, että jos äiti näkee ja
huutaa pois. Mutta ei äiti nähnyt eivätkä lapset rappusilla. Ja kun
kerran kellarin katolle pääsi, niin sieltä ei kukaan nähnyt, ja siellä
saattoi olla kuinka kauan tahansa, luisulla katolla lämpimässä
paisteessa.

Ja jopa näkyi maailmaa sinne! Vo-ooi! Ja vaikka minnepäin! Rakennuksen
päitse järvelle päin venheranta kokonaan ja venheet teloiltaan ja
nuottakota. Niityn rannassa mies vielä, joka käesteli Lahnalahdessa,
venheen kokassa pikkuinen tyttö. Tuolla edempänä sitten, toisella
puolen järven, Iinmäen korkeat kukkulat, jonne päivä paistoi ja josta
näkyi taloja ja kellertäviä peltoja.

Pihamaan ja puutarhan yli oli maantielle päin peltoja aina kirkolle
saakka. Maantietä ei näkynyt korkean ruispellon takaa, mutta maantien
kohdan arvasi aidan seipäistä ja nousevasta pölystä ja ajavain päistä.
Olisi tehnyt mieli välistä ihan siitä ilosta hyppiä, että täällä oli
eikä kukaan tiennyt ja saattaisi olla vaikka kuinka kauan, jos vain
saisi. Mutta ei uskaltanut hyppiä ... näkisivät ja ehkä huutaisivat
pois. Parasta oli olla hiljaa, painautua pitkäkseen luisulle katolle
eikä hiiskua mitään ... »niinkuin sirkka seinän raossa»...

Tie keittiöstä tupaan kulki kellarin päitse. Ihmisiä siinä alinomaa
liikkui, mutta ei kukaan huomannut katolla olijaa. Kävi niitä
kellarissakin, ovessa kolistelivat ja astioita kellarin sisässä
liikuttelivat, mutta ei niistä kukaan mahtanut aavistaakaan, kuka oli
katolla ... vaikka se siellä mahallaan loikoi ja katseli päädyn
kohdalta alas aivan heidän päälakeensa ja tukan jakaukseen. Äitikin
kulki monet kerrat kellariin, vaan ei hänkään huomannut ... kantoi
milloin niitäkin ja välistä meni tyhjin käsin. Sydäntä kutitti ...
tuskin sai naurunsa pidätetyksi, kun äitiä katseli... Jos olisi hiljaa
uukahtaa tai sammalta tai lastua heittää äidin päälle... Ei, ei,
parasta on olla hiljaa, hiiskumatta ... eivät ehkä milloinkaan löydä,
saa olla täällä koko viikon ... aivan likellä ... eivätkä tiedä, missä
on...

--Elli! huudettiin yht'äkkiä alhaalta. Missä Elli on? Oletteko nähneet,
lapset, Elliä?

Se oli äiti, joka huusi. Elli painautui lujemmin kattoon ja koetti
pidättää nauruaan, joka pyrki tulemaan.--Ei tiedä äiti, missä Elli on
... mutta ei Ellikään sano ... antaa niiden ensin etsiä ... missähän
luulevat olevan...?

--Lapset, kuuletteko, oletteko nähneet Elliä?

--Ei olla nähty!

--Menkää etsimään jostain ... puutarhasta tai...

Lapset juoksivat etsimään.--Antaa niiden etsiä ... ei Elli huuda.

Äiti odotti kellarin edessä, ja lapset tulivat sanomaan, ettei Elliä
ole puutarhassa. Äiti käski vielä etsiä huoneiden takaa ja pellon
pientarilta tai mistä tahansa. Mutta eivät lapset mistään löytäneet...

Siitä tuli äidin mieli levottomaksi ja hän rupesi toden teolla
huutamaan.

--Elli hoi! huusi hän, ja lapset huusivat mukana. Silloin pääsi Elliltä
naurun tirskahdus, ja hän äänteli alas:--Uu--uu!--mutta ei äiti eivätkä
muutkaan huomanneet, vaikka hän vähän kurkisti kellarin päädyn ylitse.

--Missä sen ääni kuului? ... kuulitteko, lapset?

--Uu piilossa ... uu kellarin katolla ... uu!

Nyt hänet jo huomattiin, ja häneltä pääsi itseltään hillitön nauru. Ja
hän kuvitteli, että muut nauraisivat yhtä paljon...

Mutta äiti vihastui niin, ettei ollut saada ääneen ensiksi...

--Tyttö!--sinä! ... heti paikalla alas! ... nouse heti istumaan! ... et
saa liikahtaakaan!

Ja kun Elli sanoi, että kyllä hän itse osaa tulla tikapuille ja sitten
alas, niin äiti uhkasi antaa vitsaa, jos ei hän kohta jää yhteen
paikkaan ... siihen, missä on, ja pitele käsillään kiinni, niin kauan
kuin joku joutuu ottamaan.

Ja Ellin täytyi odottaa siksi, kunnes renki tuli ja otti hänet
räystäältä syliinsä ja laski maahan.

Vitsaa oli vähällä tulla, mutta torumisiin se kuitenkin jäi tällä
kertaa...

Mitä hän siellä ... kellarin katolla ... ja ilman lupaa?

Hän vain tahtoi nähdä, kun niin paljon maailmaa näkyi ... ja kun oli
niin helppo päästä...

Vai paljon maailmaa! ... jos olisi pudonnut ja taittanut jalkansa, se
olisi ollut maailmaa!... Muistakoon sen, että jos vasta sinne kiipee,
niin...!

--Enkö minä, äiti, enää milloinkaan saa kellarin katolle? ... en minä
putoa...

--Et milloinkaan saa, muista se,--koetti äiti sanoa vihaisesti ja lähti
menemään keittiöön.

--Saanpa minä kuitenkin vielä tikapuille, sanoi Elli itsekseen, mutta
kerjäläislapset kuulivat sen.

--Rouva! huusivat he, se aikoo kiivetä vielä tikapuille...

Mutta nyt äiti vasta oikein vihastui.

--Vai vielä tikapuille ... ei alimmalle piillekään ... ei yhdellä
jalalla ... muista se!

Nyt pääsi Elliltä itku, ja hän meni huoneen taa itkemään. Sieltä meni
puutarhaan ja teki sitä samaa vielä sielläkin... Ei saa enää
milloinkaan nousta kellarin katolle ... ei katsoa rantaan eikä peltoja
pitkin maantien kohtaan, missä ihmisiä ajaa ... eikä olla yksin niin,
ettei kukaan näe.

Minkätähden on kaikki niin surkeata tässä maailmassa?--niin oli hän
kerran kuullut äitinsä huokaavan, ja hänestä sopi hänenkin nyt
huokaista niin. Ja huokaistuaan oli hän mielestään, niinkuin olisi
ollut melkein aikaihminen. Siitä tuli kuin jonkunlainen uhka rintaan.
Ja kyyneletkin kuivuivat siinä puutarhan koivua vasten seistessä ja
tuohen helpeitä irti repiessä.

Aikansa revittyään ja repimiänsä suussaan purtuaan heittäytyi Elli
selälleen nurmikolle ja pani kädet pään alle ristiin. Ja siinä hän
loikoi kauan aikaa suu yhteen nipistettynä ja ajatteli, että nyt kai
eivät korkealta löytäisi, jos tulisivat etsimään ... ei kai tarvinnut
pelätä, että tästä putoisi ... ei kai, pyh!...

Puut humisivat pään päällä, koivun oksat notkistuivat tuulen mukana,
mutta haavassa liikkuivat vain lehdet ja lepattivat alinomaa. Se alkoi
näyttää Ellistä niin somalta, että hän unohti ikävänsä ja uhkansa ja
jäi katselemaan, kuinka koivun oksat notkistuivat ja haavan lehdet
lepattivat ja kuinka kaikki puut hiljaa huojuivat ja humisivat...
Mikähän se oli noissa puissa, joka niin humisi, ja minkätähden lehdet
lepattivat?... Ei tullut vastausta siihen, eikä sitä tarvittukaan...
Mieli livahti muuanne... Onkohan paljon lehtiä puissa ... yksi, kaksi,
kolme, viisi ... kymmenen ... sata ... kymmenen sataa ... tuhatta... Ei
hän enää viitsinyt, paljon näkyi olevan...! Voi, jos hän olisi edes
lintu ... tai olisi hänellä edes yksi siipi, niin lentäisi ylös tästä
puiden tasalle ... ja jos olisi käki, niin kukkuisi, ja kukkuisi koko
päivän ja yön!... Se koivu oli niin korkea, paljon korkeampi kuin talo
... saisi kukkua senkin latvassa, jos olisi siipi, jolla lentäisi...
--Kun olisi aivan yksin, ettei ketään muita koko talossa, niin nousisi
jotenkuten niin korkealle kuin puiden oksat ja kiipeäisi, kiipeäisi ...
oksalta oksalle ... latvaan ... ja pistäisi sieltä päänsä ulos oksien
välitse tuolta ... tältä puolen puun ja katselisi ... olisi hiljaa
hiiskumatta ... eikäpä kukaan tietäisikään, kun tulisivat kotiin. Mutta
ei hän huutaisikaan enää ... ei, vaikka kuinka etsisivät. Ja olisi
yötäkin puussa...

Ja kun oli päässyt se ajatus mieleen, niin ei se tahtonut siitä erota.
Puuhun, korkeaan koivuun, joka ulottui yli katonharjan ... ihan oksien
suojaan ... siellä olisi hauskempi olo kuin kellarin katolla ja millään
katolla. Voi, jos sinne pääsisi! Ja Elli hyppäsi ylös maasta ja juoksi
koivun luo... Paksu se oli ja oksat liian ylhäällä, eivätkä kädet edes
ympärikään ulottuneet... Ei pääse ... ei pääse! Elli kierteli koivua ja
katseli joka haaralta, mutta ei missään oksaa niin alhaalla, että olisi
sille päässyt. Kun olisi kerran alimmalle oksalle päässyt, niin
kyllähän sitten... Mutta sekin oli liian korkealla, eikä ollut kuka
nostaisi.--Ja niin täytyi olla sillä kertaa pääsemättä ja lähteä pois
koko koivun luota...

Mutta yhä sinne halu kuitenkin toi puutarhaan. Joka päivä ja monesti
päivässä kesken muiden leikkien yht'äkkiä johtui koivu mieleen, ja
suoraa päätä piti juosta puutarhaan sen luo. Jos jotenkuten kuitenkin
pääsisi! Mutta eihän sitä! Jos vain alimmalle oksallekaan ... mutta
kovin oli korkealla alinkin oksa...

Pääsemättä olisi mahtanut ainiaksi jäädä, jos ei olisi muutamana
lauantaipäivänä seisonut kirkkomiehen poika puutarhan aidan takana ja
katsellut sieltä aidan yli, kun Elli koetti kiikkulaudan pukin avulla
ulottua alimmalle oksalle. Mutta ylhäällä oli sittenkin oksa, ei
päässyt koettelemaankaan...

--Mitä sinä siinä teet? kysyi poika.

--En mitään.

--Etkö pääse puuhun?

--Pääsisitkös sinne?

--Tuohonko puuhun?--Ja samassa oli poika kiivennyt aidan yli ja tullut
koivun luo.

--Kenenkä sinä olet poika?--Koetapas päästä puuhun, jos pääset!

--Mitä minä siellä? ... eihän tuo ole edes pihlajakaan ... jos olisi
edes marjojakaan...

--Muuten vaan ... koetapas päästä ... etpä pääsekään!

--Pääsen minä vaikka mihin puuhun, jos tahdon.

--Tämänkö pukin päältä hyppäät?

--Enkä hyppää ... mutta jos haet korennon tai muun seipään, niin minä
näytän.

Elli haki korennon keittiön seinämältä.

--Tuoss' on korento!--No?

--Näin vain!--Ja poika asetti korennon puuta vasten alimman oksan
varaan ja kiipesi sitä myöten ylös.

--Kyllä minäkin nyt! huusi Elli alhaalta ja hyppeli
malttamattomuudesta.--Tule alas, että minäkin pääsen!

Ja kun poika oli tullut alas ja Elli punasta hehkuvin poskin seisoi
alimmalla oksalla, huusi hän sieltä maassa seisovalle pojalle:

--Mene nyt pois, poika! Mene heti paikalla, etteivät näe, että minä
olen täällä!

Mutta poika ei mennyt ... jäi avosuin ylös puuhun katsomaan, kun tyttö
oksalta oksalle kiipesi aina ylemmäs latvaan eikä pysähtynyt, ennenkuin
alkoi runko huojua. Mutta siellä se erosikin lähellä latvaa
kaksihaaraiseksi, ja siihen istuutui Elli lehvien peittoon. Melkein hän
hihkaisi sydämessään. Nyt, viimeinkin! ... ja niin hyvässä piilossa!
... ja kuitenkin hän itse näki lehvien välitse joka haaralle ... mutta
tänne ei kukaan, ellei ihan alle tulisi... Tuolla alhaalla pellot ...
ja maantiekin näkyi selvästi... Paljoa korkeammalla kuin talon katto
... voi, voi!... Huojui ja humisi ja lehvät sihisivät korvaan niin
somasti!...

Se oli niin hurmaavan hauskaa, ettei osannut oikein sitä vielä
ajatellakaan. Ja vähän väliä viilsivät suloiset väreet pitkin
selkäpiitä ja poskissa särisi...

Mutta sill'aikaa seisoi poika alhaalla ja katseli yhä ylös.

--Etkö sinä, tyttö, jo tule pois ... mitä sinä siellä teet?--mutta ei
tyttö kuullut.--Minä otan korennon pois, niin et pääsekään!--Mutta ei
Elli sitäkään kuullut.--Jo osasi hän istua niin, ettei olisi tarvinnut
kiinnikään pitää. Mutta piti hän kuitenkin kiinni ja antautui taapäin,
niin pitkälle kuin kädet ulottuivat ja niin, että sinisen taivaan näki
lehtien välitse päänsä päältä ... ja eteenpäin, molemmilla
kainaloillaan kahden puolen puusta pidellen.

Silloin sattui äiti kulkemaan pihamaan poikki ja näki vieraan pojan
puutarhassa.

--Mitä sinä, poika, siellä puutarhassa teet? Mitä sinä katsot?

--Kun on tyttö tuolla koivussa--

--Mikä tyttö...?

--Eikö lie tämän talon tyttö ... se sinne nousi...

Äiti aavisti, että se oli Elli. Ja Ellihän se olikin. Eikä hän kuullut
äidin ensi huutoa eikä toistakaan. Ei ennen kuin äiti tuli ihan alle ja
huusi ylös ja käski hetikohta tulemaan alas. Alas tullessaan repi Elli
hameensa ja siitä oli äiti vielä vihaisempi. Ei hän kuitenkaan ollut
niin vihainen kuin Elli ensin oli luullut.

Mutta hän käski kuitenkin mennä heti kohta vitsaa noutamaan, sillä nyt
täytyy hänen kurittaa ... johan hän viime kerralla siitä varoitti ...
miksi ei Elli totellut? Ja mitä se merkitsee, että Elli ei maassa pysy?

Ei Elli ensin virkkanut mitään, mutta kun äiti vaati toisen kerran ja
kysyi itse aluksi, oliko se sitä samaa, jota varten hän kellarin
katolle ... että muka maailmaa näkisi ... vai mitä se oli?--niin sanoi
hän sen sitä olevan. Ja kun Elli oli sen sanonut, innostui hän sanomaan
lisää. Siellä oli niin äärettömän hauskaa ... ei hän putoaisi eikä
repisi hamettaan ... jos saisi edes välistä ... saahan hän kiivetä ...
välistä vain ... ei kuin alimmalle oksalle...

Äiti kielsi, mutta ei vitsaakaan antanut. Olisihan pitänyt, mutta ei
hän ainakaan tällä kertaa voinut. Jo ajoissa olisi äidin mielestä
pitänyt semmoista estää... Kuinka kummasti silmät hänen päässään
paloivat, kun hän pyysi. Ensin tikapuille ja katolle ja nyt puuhun.
Äiti muisti jotain omilta lapsuutensa ajoilta, ja häntä rupesi
todenteolla huolettamaan tuo tyttö. Eikä hän tiennyt, kieltäisikö yhä
vai--.

Hän kielsi, mutta kun hän sen teki, ei tyttö moneen päivään puhunut
sanaakaan eikä syönytkään juuri mitään. Öillä hän sen sijaan haasteli
unissaan, ja äiti kuuli, että hän oli olevinaan puussa tai katolla ja
löi käsiään yhteen ja nauroi... Tai sitten yht'äkkiä purskahti itkuun
ja kuului pyytävän, että pääsisi ... pääsisi! Ja niin kauan itki hän,
että äidin täytyi nousta ylös ja herättää...

--Mitä sinä itket, lapsi?

--Anna minun olla täällä ... anna minun olla ... en minä putoa ... voi,
minkä tähden sinä...?

Tyttö puhui vieläkin unen horroksissa, mutta herkesi, kun heräsi. Ja
useamman kerran yössä sai äiti tehdä samaa.

Mutta aamulla ei hänellä ollut sydäntä kieltää ja pyytämättä hän lupasi
tytön mennä puuhun.

Ja tyttö kiiruhti ulos, kiipesi ylös koivuun ja kukkui siellä ja
kuvitteli olevansa lintu, joka kohta muuttaa muille maille ...
kesämaahan kauas, jonne pilvet pohjatuulella kulkevat ja jossa on
vieläkin korkeampia puita kuin täällä ja jossa kaikki ihmiset asuvat
puissa.

Mutta tuollaisina öinä valvoi äiti kauan eikä osannut päästä selville
siitä, mitä tytölle oikeastaan olisi tehtävä. Kyllähän hän ymmärsi tuon
halun ja eihän se semmoisenaan mitään... Ei hän oikeastaan sitä
kiipeämistä eikä sitä, että jos putoaa ... mutta joka sillä lailla
lapsena alkaa, sen luonnossa on jotain, joka ei vanhempana tyydy ... ja
Jumala varjelkoon!--Niin äiti ajatteli, mutta ei hän koskaan tahtonut
ajatella loppuun sitä ajatusta, ja hän lohdutti itseään sillä, että
ehkä hän on kuitenkin väärässä ja ehkä se on turha pelko. Jos vain ei
olisi niin hyvin tiennyt itse.

Mutta sitten ajatteli äiti, että ehkä olisi parasta puhua isälle.
Vaikka suuresti hän epäili, olisiko siitäkään apua. Ei isä semmoisia
tavallisesti ymmärtänyt.--Ja isä käsittikin sen aivan väärältä
kannalta.

--Niin, olen minäkin sitä jo huomannut ja kummastellut, miksi sinä et
kiellä ... niin, ei se sovi, ja tietysti repii hameensa ja muut
vaatteensa ... sinun täytyy kerrassaan kieltää hänet siitä...

--Parempi ehkä, jos sinä...

--Missä hän on? minä sanon heti paikalla...

Äiti huusi Ellin sisään. Se oli hänestä melkein kuin väärin tehty,
mutta ehkä sentään oli parasta, että isä sanoi kerrassaan...

Isä ensin torui hameen repimisestä, ja äiti miltei oli tyytyväinen, kun
näki, ettei Elli ollut juuri millänsäkään. Mutta sitten rupesi isä
tapansa mukaan tekemään pilkkaa hänen kiipeilemisestään ja siitä, kun
oli kuullut hänen käkenä kukkuvan...

--Iso tyttö jo, ja viitsii olla niin lapsellinen ... kaikkihan sinua
vieraatkin katsovat sinne koivuun ja nauravat sinulle...

Äiti näki, että Elli punastui silmäteräänsä myöten, ja ymmärsi, että
isä oli koskenut arkaan paikkaan. Ei hän puhunut mitään eikä puhunut
koko sinä päivänä. Ja yönsä hän makasi hiljaa, vaikka äiti oli
pelännyt, että hän taas alkaisi uneksia. Mutta aamusella hän oli
alakuloinen ja karttoi katsomasta ketään silmiin. Ja niin hän oli
pitkän aikaa, ettei äiti saanut niihin nähdä. Ja kun sitten kerran sai,
näytti hänestä, että tytön katse oli melkein kuin aikaihmisen. Eikä hän
enää kertaakaan pyytänyt päästä puuhun eikä katolle.




II.


Äidin olisi usein tehnyt mieli tietää, mitä tytön mielessä liikkui
tähän aikaan. Hän näytti ikäänkuin kasvavan ja vanhentuvan päivä
päivältä ja tulevan yhä totisemmaksi. Isää hän kartteli ja äitiä
melkein yhtä paljon. Ei se ollut kumma, jos isää, joka kerran alkuun
päästyään yhä ahdisteli ja pilkkasi samasta asiasta, mutta olihan äiti
koettanut olla ystävällisempi ja hellempi kuin ennen. Ruokapöytään
muiden kanssa syömään häntä ei varsinkaan tahtonut saada tulemaan. Ja
usein hän oli suorastaan itsepäinen siinä asiassa. Täytyi äidin olla
ankarakin välistä, ennenkuin sai tottelemaan. Ja joskus hän katosi
päivällisen ajaksi kokonaan niin, etteivät auttaneet huudot eivätkä
etsimiset. Vasta monissa miehin etsittyä löytyi tyttö jostain
kummallisesta paikasta metsästä tai pellon pientarelta, jonne oli
nukkunut. Silloin täytyi äidin torua, mutta siitä heidän välinsä yhä
jäykistyi.

Isä ei sitä huomannut, että iloinen tyttö oli muuttunut sulkeutuneeksi.
Välistä vain huomasi hän sen, että tyttö ei tullut pöytään, ja kun oli
pahalla tuulella, torui, mutta hyvällä tuulella ollessaan laski
leikkiä, jonka Elli otti pilkaksi. Varsinkin silloin kiusasi isä, kun
sattui olemaan joku vieras.

--Oletko sinä, Elli, nyt jo monta hametta repinyt tänä päivänä? alkoi
isä taas muutaman kerran.

--En ole repinyt yhtään.

--Etkä ole puussakaan käynyt kukkumassa?

--En.

--Tämä meidän Elli se on linnun sukua ... jos sillä vain olisi
siivet ... mutta ehkä ne vielä kasvavat.

Vieraat nauroivat isän mukana, mutta äiti näki, että tytön kasvojen
piirteet ikäänkuin jähmettyivät.

--Lintuhan se on ... käki ... kukkuu puiden latvoissa, niin että
pitäjällä kysyvät, että onko teillä elättikäki.--Kukkuisit nyt, niin
että vieraatkin kuulisivat.--Annapas leipäkori tänne, Elli!

Mutta Elli ei liikahtanut.

--Elli, anna isälle leipäkori, sanoi äiti.

Mutta Elli tuijotti jäykästi eteensä tyhjälle lautaselle.

--Elli...?~--mitä tämä merkitsee?

--Mene ulos, Elli! käski äiti ja työnsi leipäkorin isälle.

Elli nousi, mutta kaasi noustessaan tuolinsa, niin että se pahasti
rämähti selälleen, eikä äiti ollut varma siitä, tapahtuiko se
vahingossa vai kaasiko hän sen tahallaan. Mutta isä oli niin vihainen,
että tuskin osasi hillitä itseänsä lyömästä nyrkkiä pöytään. Ja pitkän
aikaa hän katseli vihaisin silmin äitiin toiselle puolen pöytää,
ikäänkuin koko tapaus olisi ollut tämän syy. Vieraat olivat hämillään
eivätkä tienneet, kuinka olisivat.

Vieraiden mentyä meni äiti isän kamariin, jossa tämä kulki edestakaisin
lattialla ja poltti vihaisesti piippuaan.

--Ei hän kärsi sitä, että sinä aina häntä pilkkaat ... sinun pitäisi
lakata siitä...

--Hänen täytyy! ... vai semmoinen letukka? ... vai onko tuommoinen
käytös sopiva sinun mielestäsi ... ja vieraiden läsnäollessa?

--Enhän minä sitä sanokaan...

--Niin no! Ja äidin täytyy pitää huolta siitä, ettei hänen lapsensa
osoita röyhkeyttä isälleen! Semmoinen letukka... Ja on kumma, ettei
äiti osaa lapsiaan sen paremmin... Minun täytyy ottaa hänet
huostaani ... hänen kasvatuksensa on laiminlyöty--

--Mutta ei häntä saa sillä tavalla...

--Milläs tavalla?

Ja odottamatta toisen puolustusta meni isä tavallisesti tällaisissa
keskusteluissa jonnekin ulos.

Ja äiti meni toimeenpanemaan isän käskyjä, vaikka hän joka kerta tunsi,
että olisi pitänyt jotenkin toisin.

Jos vain olisi tiennyt, kuinka oli oikeammin, ja ymmärtänyt. Mutta
mistä sen tiesi? Olihan häntä itseään kasvatettu samalla tavalla kuin
hän olisi oikeastaan tahtonut kasvattaa Elliä. Mutta sitäpä hän nyt
epäili, kummin olisi ollut hänen parempi ... niinkö vai aivan toisin.
Ja jos toisin, niin pitäisi hänen mielestään tytön antaa elää ja olla
niinkuin hän halusi, iloita, juosta, kiipeillä ja haaveksia, niinkuin
halutti ja mieli teki. Mutta ehkä olisi kuitenkin parempi tukahduttaa
semmoinen jo alussa, niinkuin hänelle itselleenkin oli tehty ... ettei
se pääsisi mieleen juurtumaan koko elämän ajaksi.--Hän itse ei ollut
milloinkaan saanut luonnolleen valtaa antaa, ei missään suhteessa.
Tuskin oli saanut juostakaan, vielä vähemmin puihin kiipeillä ja olla
lentelevinään. Se oli sopimatonta ja se oli syntiä hänen lasna
ollessaan. Vaikka ei hän milloinkaan ollut saanut siitä vakuutetuksi
itseään. Vaan hänen oli _täytynyt_ silloin ja täytynyt jälkeenpäin. Ei
milloinkaan, mitä itse oli halunnut, aina sitä, mitä muut tahtoivat. Ja
olihan hän tottunut siihen ja elänyt tähän asti. Olisikohan hänen
elämänsä ollut sittenkään parempi, jos olisi saanut omaa mieltään
noudattaa, niinkuin muutamat muut tässä maailmassa?... Mutta _tämä_ oli
ainakin väärä ajatus ja synnillinen. Ei saisi moittia sitä, mikä on
sallittu, eikä kadehtia muita. Kullekin on oma kohtalonsa annettu, ja
kunkin täytyy ristinsä kärsivällisesti kantaa. Sitähän hänen olisi
pitänyt oppia koko elämänsä kaiken, mutta sitäpä hän ei juuri ollut
oppinut. Ei ollut milloinkaan _kaikki_ hänessä tukahdutettu, vaikka hän
oli välistä niin luullut. Ehkei oltu häntä kyllin ankarasti jo
lapsuudesta... Ehkä olikin siinä syy eikä missään muussa...

Näin äiti ajatteli, kun jäi isän ulos mentyä istumaan paikoilleen,
mutta kun hän nousi lähteäkseen Ellin luo, tunsi hän, ettei hän
kuitenkaan osaisi tehdä läheskään niin kuin _oikeastaan_ olisi pitänyt.
Ja oikeastaan hänen olisi pitänyt tehdä niinkuin isä, repiä säälimättä
haaveilemisen ja rajun luonteen ituja, ja jos tyttö sitä luontoaan
näyttäisi, olla ankara ja kurittaa. Mutta hyvähän oli isän, joka ei
tiennyt, kuinka semmoinen koskee. Mutta hän sen tietää ja hän sen
tuntee nyt vielä monien vuosien päästä... Ei, ei hän osaa ... ei
ainakaan nyt vielä ... vaikka oikeastaan olisi pitänyt jo aivan ensi
kerralla olla ankara...

--Sinä teit siinä hyvin pahasti, Elli ... kuinka sinä voit sillä
tavalla?--Mene nyt pyytämään isältä anteeksi.

Elli seisoi selin huoneeseen ja katseli ulos ikkunasta eikä kääntynyt,
kun äiti puhui.

--Ei sinun sovi, Elli, tuolla tavalla olla ja kantaa vihaa mielessäsi
... sinun olisi pitänyt antaa leipäkori isälle, kun isä pyysi ... Ja on
suuri synti olla tottelematon vanhemmilleen... Etkö muista mitä
neljännessä käskyssä sanotaan?...

Äidistä tuntui aivan kuin olisi hän kuullut oman äitinsä puhuvan
silloin, kun hän itse oli Ellin sijassa. Se vain oli eroa, että hänen
äitinsä ääni oli ollut ihan toisenlainen. Mutta hän kuuli kyllä oman
äänensä heikkouden ja ymmärsi sen, ettei ollut kumma, jos ei se
vaikuttanut. Eikä hän itsekään ollut varma siitä, tarkoittiko hän
todella sitä, että Ellin olisi pitänyt mennä anteeksi pyytämään.

--Ja minkä tähden sinä oikeastaan et antanut isälle leipäkoria ja
kaasit tuolin kumoon?...

--Minkä tähden--isä aina--pilkkaa minua? sanoi Elli jyrkkätaitteisella
äänellä.

--Eihän isä pilkkaa ... ja jos pilkkaisikin, niin et sinä kuitenkaan
saa ... ja ehkä se vain olikin leikkiä ... ei lapsi saa olla
tottelematon ... Jumala rankaisee, ja se on suuri synti...

Äiti huomasi, että rupesi tulemaan sitä, mitä jo oli ennen sanonut. Ja
mitä siinä hyvin puhuminen auttoi ... olihan tytöllä ollut syytä
tavallaan, ja äiti muisti taas itsestään, kuinka vähän puheet olivat
silloin vaikuttaneet. Muu oli häneen pantu vaikuttamaan, vitsa, mutta
ei äiti sitä osannut käyttää. Eikä hän tahtonutkaan, ei, vaikkei olisi
mitenkään muuten... Ei, ennen kaikkea muuta kuin sitä, että tyttö ehkä
vielä, kun äiti muistuu mieleen, tuntisi vitsan kivut...

--Sinä saat nyt, Elli, vielä tämän kerran anteeksi, mutta toisen
kerran, jos semmoista sattuu...

Äidin täytyi häpeäkseen tunnustaa, että hän sen sanoi enemmän itse
päästäkseen kunnialla pulasta kuin tyttöä peloittaakseen.

Isä oli tästä lähin vähän aikaa kasvattavinaan, vaati esimerkiksi joka
päivä leipäkorin, mutta unohti sitten koko tytön. Mutta tyttö muuttui
totisemmaksi ja sulkeutuneemmaksi. Ei ollut juuri koskaan iloinen, ei
hänen nähty leikkivän eikä ollut hänellä halua mihinkään ryhtyä. Jos
joskus oli luonto kevenemäisillään ja ilo tulemaisillaan, niin hän
kohta melkein kuin säikähti sitä ja herkesi. Pihasalla ei hän tahtonut
millään viihtyä, ja joka kerta, kun hän jonnekin loittoni, näytti
siltä, kuin hän olisi tahtonut päästä kenenkään näkemättä. Äiti sen
huomasi ja alkoi pitää häntä silmällä. Tyttö meni ensin takapihalle,
poikkesi sieltä huoneiden taitse pellon pientarelle ja hiipi melkein
kumarassa aitovartta myöten rantaan. Siellä pujahti hän nuottakodan
taa ... ja kerran lähti äiti häntä sinne salaa seuraamaan. Nuottakodan
suojasta näki hän, että tyttö oli työntänyt pyöriviltä teloilta venheen
puoleksi veteen ja istuutunut perään. Mela oli hänellä kädessä, ja hän
oli aivan innostunut sillä vettä melomaan. Välistä hän viskasi vettä
korkealle ilmaan ja katseli, kuinka se roiskahti alas järveen. Silloin
hän hymyilikin itsekseen ja odotettuaan, että veden pinta silisi,
heitti hän uudelleen vettä melalla ja hymyili uudelleen. Ja silmässä
oli silloin sama lapsellinen katse, joka siinä ennenkin oli ollut ja
jota äiti oli ruvennut siinä yhä enemmän kaipaamaan...

Äiti hiipi pois, ja pihaan noustessa tuli hänelle vesi silmiin. Hän
olisi voinut suudella lastaan nyt ja puristaa rintaansa vasten
niinkuin ennen hyvin pienenä... Mutta ehkä se on sitä turhaa heikkoutta
taas? ... ja ehkä hän on semmoinen kummallinen ihminen? Ja onkohan
oikein, että hän tuota lastaan niin liiaksi rakastaa?...




III.


Vaikka äiti ei sitä ollenkaan hyväksynyt, että hän aina meni isän
kanssa puhumaan Ellistä, niin ei hän sille kuitenkaan mitään voinut,
että meni. Joka kerta kun hän alkoi ja lopetti puhumisensa, oli hän
sitä mieltä, että olisi parempi olla puhumatta, mutta kuitenkin hän
puhui. Sillä hän ei ollenkaan tiennyt, kuinka tytön kanssa menetellä.
Ei hän osannut saada häntä mitään viitsimään eikä mihinkään ryhtymään,
ja se se häntä huoletti, ja sitä huoltaan piti hänen vasten tahtoaankin
isälle kertoa. Eikähän asia siitä parantunut. Isä heti sanoa tokaisi
jotain tytölle, usein niin, ettei se ollut ollenkaan paikallaan; tyttö
sillä kertaa totteli, jäykästi ja sanaakaan vastaamatta. Mutta äidin
oli aina sen jälkeen hänen kanssaan yhä vaikeampi olla. Tytön
käytöksessä oli aina jotain, joka välistä näytti siltä, että hän
halveksi jotain, ja toisin ajoin taas, niinkuin hänelle joku olisi
tehnyt vääryyttä. Silloin tuli muutamana iltana maata pantua, mutta
vuoteella vielä valvoessa ja miettiessä, äidin mieleen ajatus, että
ehkä olisi tyttö pantava kouluun, ja heti rupesi tuntumaan, että niin
on tehtävä. Selväksi ei syy päässyt mielessä vielä sinä iltana, mutta
siltä vain näytti, että kyllä niin olisi paras. Mutta aamulla herättyä
oli asia niin mahdoton, että hän kummasteli, kuinka se oli tullut
hänelle päähänkään. Päivällä miettiessä sinne tänne oli miten
milloinkin. Mutta toisena iltana hän kuitenkin päätti, että hän
seuraavana aamuna puhuu asiasta isän kanssa...

Kyllä se olisi Ellille kaikista parasta, jos hän pääsisi kotoa pois ...
jotain oppimaan ... ja onhan monin paikoin jo hyvin tavallista, että
tytötkin saavat oppia vähän sitä, mitä pojatkin... Ja kun sitä
ajatteli, niin kyllähän se tyttö, jolla on päätä, saattaa yhtä hyvin
kuin poikakin ... jotka usein ovat huonopäisempiä kuin tytöt... Eikä
äiti luullut Ellillä olevan niinkään huonon pään, vaikka häntä eivät
huvittaneet talouden askareet ... eikähän mitään haittaisi, jos
koetettaisiin...

Äiti kyllä tiesi jo edeltäpäinkin, mitä isä näihin vastaisi, ja tiesi
hän senkin, ettei hän osaisi hänen syitään kumota...

Ellikö kouluun? Mitä varten ei hän saattaisi kotona olla?... Oppii kai
hän lukemaan ja kirjoittamaan sen, minkä naiset tarvitsevat, joiden ei
tarvitse osata oikeinkirjoitustakaan aivan ... kyllä isä sen verran
osaisi opettaa.

--Mutta näethän sinä itse, mimmoinen hän on ... ei hänellä ole halua
mihinkään ryhtyä ... ja minä vain luulen, että jos hän saisi lukea...

--Niin se ei siitä muuttuisi sen kummemmaksi ... minä olen siitä aivan
varma ... minä tunnen naiset paremmin kuin te itse...

Ja sen sanottuaan meni isä taas jonnekin ulos, ja asia jäi.

Mutta muutamana päivänä tuli pappilaan vieraita.

Tietysti se herätti suurta huomiota, kun tuli pappilaan vieraita ... ja
vielä suurempaa, kun ne ajoivat vaunuilla ja kahdella hevosella.

Herra ja rouva istuivat vaunujen perässä ja vastapäätä heitä pieni
tyttö, jolla oli hattu päässä ja hatussa ja käsissä kukkia. Elli sen
näki keittiön rappusten edestä, jossa seisoi ja katseli heidän tuloaan,
kun ajoivat isosta portista pihaan ja seisahtuivat salin rappusten
eteen.

Isä juoksi juoksemalla vastaan, eikä Elli ollut vielä milloinkaan ennen
nähnyt isää niin vikkelänä. Ennätti vaunun porttia jo avaamaan, auttoi
maahan vierasta rouvaa ja suuteli hänen kättään. Sitten halasi herraa,
ja ne nauroivat ja melusivat niin, että Ellin piti vetää esiliinansa
helma suun eteen. Mutta se Elliä eniten kummastutti, että isä kumartui
pienen tytön puoleen ja kysyi niinkuin aikaihmiseltä, kuinka hän voi ja
onko hän matkasta väsynyt, johon tyttö taas vastasi niinkuin
aikaihminen, ettei hän erittäin ole. Samassa tuli äitikin ulos vähän
hämillään olevan näköisenä, ja kun antoi kättä vieraalle rouvalle,
niiasi äiti, vaikka vieras rouva vain päätään taivutti. Mutta sitten
repäisi isä auki porstuan toisenkin oven, levitti kumartaen kumpaakin
kättään ja pyysi vieraita astumaan sisään. Ne menivät, rouva ensin,
sitten tyttö ja sen jälestä herra ja isä yhtaikaa, mutta äiti meni
vasta viimeksi ja tuli kohta takaisin melkein juoksujalassa kiirehtien
kyökkiin.

--Ketä ne oli nuo?

--Se herra on papan vanha tuttu.--Muuta ei äiti joutanut vastaamaan.
Mutta kyytimies oli kuullut kysymyksen ja selitti, että herra kuului
olevan rovastina suuremmassa pitäjässä kuin tämä ja että ne kuuluivat
olevan muutenkin ylhäisiä. Ylhäisiä ne kai ovatkin, koska kannattaa
kulettaa omaa kuskia, vaikka kyydillä ajavat...

Elli katseli hevosten riisumista ja kummallisia valjaita ja vaunuja,
joissa oli pehmeät istuimet kuin sohvat.

Kierteli ne joka puolelta ja kävi seisomassa kummallakin astuimella,
jolloin vaunut vähän hytkähtivät. Elli koetteli enemmänkin hytkytellä,
mutta silloin kuuli hän jonkun kulkevan salin ovessa ja hyppäsi melkein
säikähtäen pois.

Isä taas melkein juoksemalla juoksi ulos ja aivan punaisena hohti, kun
huusi kuskille jotain, että kantaisi herrasväen kapineet huoneeseen.
Sitten keksi hän Ellin ja käski tulla sisään...

--Sukkelaan, Elli, sisään ... mitä sinä täällä seisot ... siellä on
pieni tyttö, sinun täytyy tulla hänen kanssaan olemaan!

ja isä odotti, kunnes Elli tuli saliin.

Vieraat istuivat jo, herra keinutuolissa, rouva sohvassa ja pikku tyttö
sen vieressä eri tuolilla. Äiti tuli myöskin sisään ja istuutui
syrjemmälle salia.

--Tässä on meidän tyttäremme ... Elli, kuinka sinä seisotut ovensuuhun?

Elli meni antamaan kättä vieraille.

--Hyvää päivää, pikku Elli, kuinka sinä voit?... No? etkö sinä
tahdokaan suudella?--Elli oli vetänyt päänsä pois, kun vieras rouva
tahtoi suudella.

--Hän on niin ujo, kun niin harvoin näkee vieraita, selitti äiti
hämillään ja vilkaisi isään, joka jo katsoi häneen tyytymättömän
näköisenä.

--Kuinka vanha sinä olet? kysyi vieras rouva Elliltä.

--En minä tiedä.

--Et sinä niin saa vastata, Elli, neuvoi isä.--Sinun pitää sanoa:
kiitoksia kysymästä, hyvä tantti, minä olen yhdentoista vuoden vanha.

Mutta kun ei Elli ollut sillä lailla ennenkään sanonut, ei hän nytkään.

--Kuinka vanha on herrasväen tyttö? kiiruhti äiti kysymään, hämärästi
peläten jotain.

--Sano nyt, kuinka vanha sinä olet, kultuseni.

--Yhdentoista vuoden vanha, äiti.

--Siis ne ovat yhtä vanhat ... teidän tyttärennehän on myöskin
yhdentoista...?

Äiti kiiruhti taas sanomaan, että kyllä ne siis ovat yhtä vanhat.

--Elli sinä, elä mene sinne syrjään, komensi taas isä ... sinä annat
vieraasi istua aivan yksin etkä mene hänelle näyttämään nukkejasi ja
leikkujasi, vaikka hän on tullut sinua näin pitkän matkan päähän
katsomaan...

--Ei minulla ole nukkeja eikä leikkuja.

--Eikö sinulla ole? Onhan sinulla ennen ollut?

Äiti vastasi Ellin sijasta:

--Eihän Ellillä ole ollut kuin hyvin pienenä ... ei hän ole milloinkaan
pitänyt nukeista.

--Tyyra pitää niistä niin erinomaisen paljon, sanoi vieras rouva ...
hän ei voi tulla toimeen ilman että hänellä on aina joku mukana ...
menepäs, kultaseni, noutamaan se, joka sinulla on vaunuissa ... missä
se on siellä jossain?

--Se on vis à vis-istuimen alla omassa huoneessaan ... se nukkuu nyt,
kun on matkasta väsynyt.

Sekä herra että rouva hymyilivät tyytyväisinä...

--Hänellä on niin erittäin vilkas mielikuvitus siihen katsoen, että hän
on vielä niin nuori ... hän on koko matkan puhunut nukkensa kanssa...
Mene nyt häntä herättämään, kyllä hän nyt jo voi nousta...

Ja rouva hymyili yhä vielä, ja kun tyttö oli mennyt ulos ja isä
käskenyt Ellin mennä mukana, niin ei rouva voinut pidättäytyä, vaan
kertoi vielä uudelleen saman asian, että oli oikein omituista katsoa,
kuinka Tyyra ei hetkeksikään unohtanut nukkeansa ja kuinka hän hoiti
sitä ja puki päälle ja riisui ja käski olla hiljaa, ettei hänen
hoidettavansa heräisi...

--Sinulla on erittäin miellyttävä pieni tyttö, sanoi isä vanhalle
koulutoverilleen.

Tyyra olikin heidän ainoa lapsensa, sanoivat herra ja rouva ... he
eivät voineet olla erillään hänestä hetkeäkään ... ottivat aina hänet
mukaan, jos mihin matkustivat ... mutta heti kohta kotiin tultuaan
täytyi heidän erota hänestä, kun Tyyran taas täytyi lähteä kouluun ...
heillä oli ikävämpi kuin lapsella itsellään.

--Vai niin ... herrasväki on antanut tyttönsä käydä koulua? kysyi äiti.

--Niin, kyllä se on tarpeellista ... me olemme päättäneet antaa
lapsellemme niin täydellisen kasvatuksen kuin vain voimme, eikä hän
kotona enää voi oppia sitä, mitä sivistyneeltä ihmiseltä vaaditaan...

--Kyllä se voi niin olla, sanoi äiti.

--Eikö sinun Ellisi ole vielä koulussa? kysyi vieras herra isältä.

--Ei, ei hän ... ei hän ainakaan vielä ... se on kyllä totta, että olen
minä sitä vähän ajatellut...

--Tyyra on ollut jo kaksi vuotta koulussa, ja kyllä me olemme tulleet
siihen huomioon, että sekä hänen tietonsa erittäinkin että koko hänen
muu kasvatuksensa, niin hyvin henkinen kuin ruumiillinenkin,
esimerkiksi mitä ulkokäytökseenkin tulee, ovat suuresti edistyneet.

--Niin, kyllä kaikesta näkyy, että hän on hyvin kasvatettu, sanoi
isä ... missä koulussa hän on?

--On kyllä totta, että koulukin on paras laatuaan meidän maassamme,
saksalainen tyttökoulu pääkaupungissa...

--Tuleeko siellä kuinka kalliiksi pitää...?

--Kalliiksihan se tulee, sanoi herra, mutta meidän mielestämme on
vanhemman velvollisuus antaa lapselleen kasvatus semmoinen, joka,
niinkuin sanottu, vastaa sen ajan vaatimuksia, jossa eletään, ehkäpä
vielä parempikin. Ja ainakin on se välttämätöntä tytölle, jonka
vaikutusala ja elämän toimi on avioliitto, johon hän kaikki rakentaa.
Siksi on se välttämätöntä, että hän, kun hän joutuu naimisiin--

--No, August, torui hänen rouvansa, nyt sinä taas menet siihen ... on
liian aikaista vielä puhua siitä...

--Elä sano, mamma, ei mikään ole liian aikaista, kun on pidettävä
huolta lapsensa onnesta.

--Niin, niin, kyllä se on totta...

--Niin, mitä aioitte sanoa siitä, kun joutuu naimisiin? kysyi äiti.

--Sitä juuri, että vaimo, joka on saanut hyvän sivistyksen, paljoa
paremmin voi tehdä miehensä ja perheensä onnelliseksi kuin muutoin, sen
olen minä pitkällisenä papintoimeni aikani kyllin usein tullut
huomaamaan ja siksi minä...

--Se on aivan totta, se on aivan totta, sanoi isä melkein hartaasti,
mutta äiti istui vähän aikaa totisena eteensä katsoen ja nousi sitten
ja meni katsomaan, eikö kahvi jo olisi valmista.

Kuppeja toisessa huoneessa tarjottimelle järjestäessään näki hän Ellin
ja vieraan tytön vaunuissa. Vieras tyttö näytteli nukkeaan Ellille,
mutta Elli ei siitä näyttänyt olevan juuri milläänkään ... katseli
melkein kuin oudoksuen vuoroin tyttöön, vuoroin nukkeen.

--Onko sinun nimesi Tyyra? kysyi hän yhtäkkiä.

--Minun nimeni on Tyyra Hedvig.

--Äitisihän kutsui sinua joksikuksi muuksikin ... miksikä se
kutsuikaan?

--Kultuseksiko? niinkö?--Äiti sanoo aina minua niin, kun minä olen hyvä
tyttö.

--Miksikäs se sanoo, jos olet paha?

--En minä ole milloinkaan paha... Tantti sanoo aina koulussa, että minä
olen paras tyttö koko luokalla ... minä olen primus...

--Mikä se on se?

--Etkö sinä tiedä, mikä on primus? ... etkö sinä ole ollut koulussa?

--Enkä ole ollut...

--Voi, voi, sepä on ikävä se ... mennään puutarhaan noutamaan kukkia
Ainille ... onko teillä ruusuja, Aini rakastaa ruusuja...

--Ei meillä ole mitään ruusuja ... saat herneen kukkia, jos tahdot.

--Ei Aini huoli semmoisista...

--Tahdotko sinä istua venheen perässä, niin mennään rantaan...?

--Minä menen kysymään äidiltä ... en minä ennen tule ... pitää aina
kysyä äidiltä ensin...

--En minä sitten lähdekään, jos menet kysymään.

--Miksikä et?

--Siksi vain! En minä virka kenellekään mitään, kun menen vain...

--Hyvä tyttö aina kysyy äidiltään ensin, ennen kuin menee minnekään.

Elli katsoi vähän aikaa ääneti toveriinsa, sitten hän sanoi:

--Sinä olet olevinasi!

--Minäpä menen äidin luo ja otan Ainin mukaan, sanoi toinen
loukkautuneena ja lähti pois.

Sen parempia ystäviä ei tytöistä tullut, vaikka isä niinä päivinä,
jotka vieraat viipyivät talossa, koetti kaikella tavalla saada heitä
olemaan yhdessä. Isän mielestä oli vieras tyttö esikuva hyvin
kasvatetusta lapsesta ja hänen oma tyttönsä huonosti kasvatetusta. Se
tuli joka hetki yhä selvemmin näkyviin. Käytöksessään oli toinen siro
ja miellyttävä, toisesta ei saattanut sanoa, että hän edes
käyttäytyikään ... oli vain, jurrotti, ja tuskin vastasi siihen, mitä
kysyttiin, jota vastoin vierasten lapsi otti osaa puheihin ja oli
valmis aina vastaamaan. Ruokapöydässä se varsinkin tuli näkyviin.
Tuskin tarvitsi muuta tarjoilijaa pöydässä. Tyyra huomasi, jos keneltä,
varsinkin jos isältä tai äidiltä, loppui leipä, ja lennätti sitä
heille, samoin kuin kaikkea muutakin niinkuin voita, juustoa tai lohta.
Isä sitä ihmetteli julkisesti kaikkien kuullen ja käski Ellin ottaa
esimerkkiä.

--Heitä kasvatetaan siellä pensionissa kaikkeen tämmöiseen niin
erittäin hyvin, sanoivat vanhemmat. Ja heidän tyttärensä tuli siitä yhä
kohteliaammaksi, niin että hänen äitinsä viimein täytyi sanoa hänelle,
että hän muistaisi itseäänkin eikä aina vain pitäisi huolta muista.

Muutaman päivän perästä menivät vieraat, ja Ellistä tuntui kappaleen
helpommalta, kun he olivat hyvästinsä heittäneet ja istuutuneet
vaunuihin eikä vieras rouva ollut tahtonutkaan suudella.

Isä hääräsi vaunujen ympärillä, sulki itse vaunujen ovet ja lähti
kulkemaan vaunujen kupeella portille saakka. Ja Elli kuuli hänen
sanovan vieraalle tytölle, että hän toivoi, ettei sillä lie kovin ikävä
ollut, vaikka häneltä puuttuikin sopivata toveria.

Eivät olleet vieraat vielä maantielle ehtineet, kun Elli luikaisi
rantaan, istui venheen perään ja heitti melalla vettä niin korkealle,
että sitä räiskähti melkein korkeammalle kuin nuottakodan katto. Ja
silloin vasta hänestä tuntui oikein siltä, että vieraat olivat menneet.

Portin kiinni pantuaan meni isä kamariinsa, pisti piippuunsa ja käveli
poltellen edestakaisin lattialla. Sitten istuutui hän keinutuoliinsa ja
huusi äidin toisesta huoneesta luokseen.

--Elli täytyy minun mielestäni jo tänä syksynä lähettää kouluun ...
minun mielestäni on se nyt ihan välttämätöntä ... jos hän saa täällä
kotona kaiken ikänsä olla, niin ei hän kuuna päivänä opi ihmisten
tapoja. Näitkö sinä, kuinka hän käyttäytyi vierasten läsnäollessa ...
täytyi miltei hävetä hänen tähtensä, ja saa nähdä, saako häntä enää
muuttumaan. Mutta täytyy koettaa parastaan!

--Mihin kouluun sinä...

--Jos olisi varoja, lähettäisin minä hänet samaan pensioniin, jossa
Tyyra on, mutta nyt se tulisi liian kalliiksi. Mutta minä olen
ajatellut--ja sitä mieltä oli Augustkin--että sopisi panna Elli oman
kaupungin ruotsalaiseen kouluun, jossa opetetaan melkein saman metodin
mukaan kuin pääkaupungissakin. Ja minä olen sitä mieltä, että se on
hyvä metodi.

--Mutta onkohan se niin hyvä?

--Minkä tähden ei olisi?

--Niin, en minä tiedä muuta kuin miltä minusta näyttää. Ei minua oikein
miellyttänyt, en tiedä, onko se koulun syy vai vanhempain, mutta ei
minua oikein miellyttänyt sen Tyyran kasvatus...

--Ei miellyttänyt?--Sepä kumma! Ja minun mielestäni on hän parhaiten
kasvatettuja tyttöjä mitä milloinkaan olen nähnyt! Jos voisin antaa
Ellille samanlaisen kasvatuksen, olisin onnellinen... Sepä ... sepä
minua todellakin kummastuttaa!

Elli ei tahtonut ensin oikein uskoa, että hänet pannaan kouluun, että
saa ajaa pitkän matkan, kulkea höyrylaivalla ja tulla kaupunkiin. Mutta
kun äiti sen varmaksi vakuutti, että niin oli isä päättänyt, niin tyttö
hypähti ilosta lattialla.

--Onko se sinusta niin hauskaa?

--On, on!... Enkös minä saa ajaa pitkää matkaa, paljoa edemmä kuin
sinne, missä maantie menee piiloon ... ja höyrylaivallako kanssa?

--Niin, ja saat nähdä kaupungin.

--Ja saan nähdä kaupungin!--Se kyllä tuntui hauskalta sekin, vaikka hän
ei vielä oikein osannut kuvitella, minkälainen kaupunki olisi. Mutta ei
hän sitä nyt joutanut ajattelemaan.

Hän pyörähti kantapäillään, kiiruhti ulos ja juoksi rantaan venheen
perään. Ja siellä hän taas heitti vettä melalla ilmaan ... korkeammalle
kuin milloinkaan ennen. Ei malttanut kauan olla rannassa. Näki niityllä
metsän reunassa vasikat ja riensi niitä kohti. Likelle tultuaan
hihkaisi niille riemuissaan, leimahutti helmojaan ja löi käsiään
yhteen, niin että elukat säikähtivät pahanpäiväisiksi ja pötkivät
mölisten kymmenelle haaralle.

Yöllä ei tahtonut saada unta silmiin millään lailla. Kaikenlaista tuli
ja meni mielessä yhtä perää. Mutta ei mistään jäänyt vakavata kuvaa.
Kaupunki ei varsinkaan ottanut asettuakseen. Viimein kuitenkin rupesi
tuntumaan, että se oli korkealla mäellä ... niinkuin Iinmäellä ...
jossa oli paljon taloja, jotka päiväpaisteessa pitkän matkan päähän
hohtavat ja ikkunat kimmeltävät... Ja se kuva jäi mieleen niin
varmaksi, ettei aamusella tullut sitä äidiltä tarkemmin kysellyksi.
